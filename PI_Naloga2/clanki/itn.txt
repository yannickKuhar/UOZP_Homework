Campagne e imprenditori agricoli in ginocchio. Chiesto lo stato di calamità per la grandinata ma la burrasca di vento mette a dura prova la città. Cornicioni precipitati, decine di alberi abbattuti, allagamenti e tetti scoperchiati. Chiusa la viabilità sul Lido e all´ingresso di Fertilia in zona Maria Pia. Tragedia scampata in centro storico dove il vento ha divelto le coperture in legno dell´impianto di condizionamento del Teatro civico, travi precipitate sulla via Arduino. Onde alte anche dieci metri sul Bastione e acqua alta in porto. Crolla il muro di recinzione del campeggio Calik: ecco alcune immagini della giornata di lunedì. Martedì scuole chiuse in tutta la città di Alghero, sarà infatti difficoltoso garantire la normale viabilità. La burrasca abbattutasi lunedì sulla città di Alghero lascia pesanti danni sul litorale e in spiaggia. Colpiti gli stabilimenti balneari sul Lido San Giovanni e nella zona di Maria Pia. Distrutta parte delle fondamenta alla "Conchiglia", danni alla "Palafitta" e smantellato il chioschi "Delfino". Sul Quotidiano di Alghero tutte le immagini. Sono la memoria storica. Le parole dei più anziani sono sempre quelle che più di tutte raccontano fatti ed eventi. Una simile mareggiata, inutile girarci intorno, le nuove generazioni di algheresi mai l´avevano vista. La forza del mare, il vento di burrasca, la schiuma bianca sull´orizzonte di Capo Caccia, l´acqua oltrepassare la muraglia dal porto fino a Las Tronas. «Altro che neve, queste immagini sono davvero una rarità» ha esclamato zio Michele, 93enne, mentre si nascondeva dietro il palazzo sul Bastione.