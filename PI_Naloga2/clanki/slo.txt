Slovenská pošta je dnes lídrom v oblasti balíkov a doručovaní balíkov z e-shopov na Slovensku. Podľa exkluzívneho prieskumu spoločnosti 2muse najviac tovaru doručuje Slovenská pošta, s ktorou má pri nákupe cez internet skúsenosť až 70 % opýtaných. Až 92 % ľudí hodnotí aspoň jeden zo spôsobov doručenia balíka Slovenskou poštou pozitívne. Máme najväčšiu flotilu so 450 kuriérmi a autami a viac ako 1¤500 pôšt, kam môžeme balík zákazníkovi doručiť podľa jeho výberu. Balík je možné doručiť aj do balíkoboxu. Ide o akési trezory na balíky, typicky sú na miestach, kde sa dá dobre parkovať – pri nákupných centrách, pri niektorých veľkých poštách. Ľudia čoraz viac začínajú akceptovať takúto formu doručovania. Radi by sme však otestovali menšie balíkoboxy a išli bližšie k adresátom. V niektorých severských krajinách je trend taký, že takmer každý bytový dom má svoj vlastný balíkobox. Nie je tam potreba čakať na kuriéra alebo navštíviť poštu. V budúcnosti plánujeme na takýchto boxoch postaviť jeden pilier nášho balíkového biznisu. Je to našou ambíciou. Pochopiteľne je tam otázka nákladov. Jednou z možností v poštovom biznise je zdieľať náklady podobne ako v telekomunikačnom biznise pri budovaní najnovších sietí. Viem si predstaviť, že v budúcnosti sa bude zdieľať kuriérska sieť. Je to otázka mentálneho nastavenia hráčov na trhu. Čo sa týka balíkoboxov, dnes už vo svete existuje sieť zdieľaných boxov. Myslím si, že spoločne so stavebnými firmami a združeniami vlastníkov bytov nájdeme spôsob, ako takýto rozvoj prefinancovať. Pochopiteľne, Slovenská pošta nemôže niesť všetky takéto investície. Máme síce veľmi slušný rast výnosov z balíkového biznisu, na druhej strane to generuje aj extra náklady. Naše vrecká nie sú bezodné a musíme riešiť otázku efektivity. Po tom, čo som prišiel na poštu, sme spolu s kolegami vypracovali novú stratégiu s názvom Pošta 2020. Táto stratégia má dva základné piliere: „moderná pošta sa neustále zlepšuje“ a „moderná pošta je efektívna“. V zlepšovaní máme štyri priority. Prvá priorita je balíkový biznis. Druhá hovorí o službách štátu: pošta je dnes veľmi významným partnerom štátu napríklad v službách výpisu z registra trestov, obchodného registra a podobne. Zároveň tu dnes máme prioritu číslo jeden, a tou je spustenie centrálneho doručovania, kde pošta je strategický partner štátu. Zásielky, ktoré sa nebudú posielať elektronicky, bude Slovenská pošta tlačiť, obálkovať a doručovať priamo občanovi. Štát takto racionalizuje svoju komunikáciu. Tam, kde je možné elektronické doručovanie, sa bude doručovať elektronicky. Kde nie, bude sa doručovať papierovo. Eliminujú sa duplicity a proces sa zjednoduší. V rámci spolupráce so štátom sa snažíme nájsť aj recept na to, ako nahradiť výpadok výnosov súvisiaci s antibyrokratickým zákonom. Slovenská pošta príde o niektoré výnosy z výpisov, lebo ich občania už nebudú musieť predkladať. Treťou prioritou je partnerstvo finančné. Ide napríklad o zjednodušenie výberov hotovosti na pošte či platenie faktúr cez pay-by-square. Pozeráme sa aj na iné oblasti, ako napríklad na zavedenie splátkového predaja. Chceli by sme potom v pobočkách predávať, splátkovať a našim zákazníkom doručovať aj hodnotnejšie tovary, napríklad elektroniku.