Είμαστε σε πολύ καλό δρόμο αυτή τη στιγμή, επιδιώξαμε και νομίζω ότι πετυχαίνουμε πια τις συναινέσεις που χρειαζόμασταν και σε ευρωπαϊκό επίπεδο, προκειμένου να αποφύγουμε το αχρείαστο μέτρο της απομείωσης της προσωπικής διαφοράς στις συντάξεις», δήλωσε η Υπουργός Εργασίας Κοινωνικής Ασφάλισης και Κοινωνικής Αλληλεγγύης, Έφη Αχτσιόγλου, σε συνέντευξή της στον τηλεοπτικό σταθμό OPEN. Αυτό που συζητάμε είναι η ακύρωση του μέτρου και όχι η αναβολή του», υπογράμμισε και πρόσθεσε ότι «αποδείξαμε και έχει γίνει αποδεκτό ότι διαρθρωτικά το μέτρο δεν είναι αναγκαίο, άρα δεν χρειάζεται στο ασφαλιστικό σύστημα, διότι πλέον εξασφαλίστηκε η μακροπρόθεσμη βιωσιμότητά του. Και στο δεύτερο σκέλος, που αφορά το δημοσιονομικό, αναγνωρίζεται η επίτευξη των στόχων του πρωτογενούς πλεονάσματος για το 2019 και τα επόμενα χρόνια. Επιτυγχάνονται συναινέσεις και αποδέχονται και τις διαρθρωτικές μας μεταρρυθμίσεις αλλά και την επίτευξη των δημοσιονομικών στόχων. Η κ. Αχτσιόγλου σημείωσε, επίσης, ότι έχει διασφαλιστεί έξτρα δημοσιονομικός χώρος «της τάξης των 700 εκατομμυρίων ευρώ το ελάχιστο για το 2019, ο οποίος γίνεται επεκτατικός μέχρι το 2022. Πλέον αυτός ο χώρος είναι διασφαλισμένος και σε αυτόν θα υλοποιήσουμε τις εξαγγελίες του πρωθυπουργού στη Δ.Ε.Θ., οι οποίες σε μεγάλο βαθμό καταλαμβάνουν τα αντίμετρα, αλλά προβλέπουν και πολλά άλλα μέτρα όπως, για παράδειγμα, οι ελαφρύνσεις στις ασφαλιστικές εισφορές. Αν δούμε τα αντίμετρα του 2019 κεντρικό εξ αυτών ήταν τα ενισχυμένα οικογενειακά επιδόματα, αυτό η κυβέρνηση διασφάλισε τον δημοσιονομικό χώρο και άρχισε να το υλοποιεί ένα χρόνο νωρίτερα, ήδη από το 2018. Δεύτερο μέτρο ήταν η επιδότηση ενοικίου, αυτό είναι εντός των εξαγγελιών του πρωθυπουργού στη Δ.Ε.Θ. και θα υλοποιηθεί. Τρίτο μέτρο ήταν τα προγράμματα για την ανεργία, αυτά ήδη υλοποιούνται διότι διασφαλίσαμε έναν προϋπολογισμό στον ΟΑΕΔ που επιτρέπει το να υλοποιηθούν πολύ περισσότερα των συνηθισμένων. Επιπλέον αυτών θα υλοποιηθούν και άλλα σημαντικά μέτρα όπως οι μειώσεις των εισφορών στους ελεύθερους επαγγελματίες, αυτοαπασχολούμενους και αγρότες. Άρα, ο μεγαλύτερος και ο πλέον κρίσιμος όγκος των αντιμέτρων θα υλοποιηθεί κανονικά και πρόσθετα σε αυτά και οι νέες εξαγγελίες του πρωθυπουργού στη Δ.Ε.Θ.Αναφερόμενη στη μείωση της ανεργίας τόνισε ότι «είναι πραγματική, με την έννοια της δημιουργίας νέων θέσεων εργασίας. Επί διακυβέρνησης ΣΥΡΙΖΑ έχουν δημιουργηθεί περισσότερες από 300.000 νέες θέσεις εργασίας. Αυτό εμφανίζεται και στην είσπραξη εισφορών, διότι έχουμε μία πολύ μεγάλη αύξηση στα έσοδα του ΕΦΚΑ από τις εισφορές των μισθωτών, που είναι ευθεία αντανάκλαση της αύξησης της απασχόλησης». Η Υπουργός Εργασίας υπενθύμισε, ακόμα, ότι «παραλάβαμε το ασφαλιστικό σύστημα με ένα θηριώδες έλλειμμα της τάξης του 1,1 δισ. ευρώ και αυτή τη στιγμή ο ΕΦΚΑ είναι πλεονασματικός, όχι μόνο το 2018 αλλά από το 2017. Για τη μείωση των ληξιπρόθεσμων συνταξιοδοτικών παροχών σημείωσε, μεταξύ άλλων, ότι «εκκαθαρίζουμε τον κύριο όγκο των ληξιπρόθεσμων. Παραλάβαμε περίπου 400.000 απλήρωτες συντάξεις και αυτή τη στιγμή οι κύριες συντάξεις σε εκκρεμότητα είναι κάτω από 40.000. Ο στόχος μας είναι ίδιος και με τα εφάπαξ, τα οποία αυτή τη στιγμή είναι κάτω από 26.000. Μέχρι το τέλος της χρονιάς ο κύριος όγκος θα έχει εκκαθαριστεί. Με τα νούμερα μόνο μπορεί κανείς να συγκρίνει που ήμασταν όταν αναλάβαμε το έργο μας και τι δουλειά έχουμε κάνει όλο αυτό το διάστημα