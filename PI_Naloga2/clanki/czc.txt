Problém už řeší tým státní tajemnice ministerstva vnitra Karoline Edtstadlerové. Ten připravuje zpřísnění trestních postihů „na všech úrovních,“ tedy jak pro on-line sféru, tak i reálný svět. Summit zaštítil úřad kancléře Sebastiana Kurze a vicekancléře Heinze-Christiana Stracheho. Na organizaci s resortem vnitra spolupracuje i ministerstvo spravedlnosti, ministerstvo pro ženy, rodinu a mládež a ministr pro Evropskou unii, kulturu a média. „Zveřejněné případy mě vedly k vážnému zamyšlení. Násilí na ženách u nás nesmí mít místo. Summit by měl posloužit tomu, zahájit širokou diskusi pro lepší ochranu žen,“ uvedl lidovec Kurz. „Potřebujeme rozumná řešení k ochraně před násilníky na internetu i v reálném životě. Současně si musíme dát pozor, abychom nesklouzli do vše kontrolujícího policejního státu,“ prohlásil Strache, jenž předsedá nacionalistické Svobodné straně Rakouska (FPÖ). Opoziční sociální demokracie (SPÖ) a liberální strana NEOS uvítaly, že se vláda nenávistí na internetu zabývá. Bývalá ministryně pro ženy Gabriele Heinischová-Hoseková (SPÖ) ale vyjádřila obavu, že se summit může stát pouhou show. Lidovecká ministryně pro udržitelný rozvoj a cestovní ruch Köstingerová čelila na sociálních sítích nenávistným sexistickým komentářům. Ty se vystupňovaly poté, co otěhotněla a porodila syna. Pak musela například číst o tom, že „vrhla“ a je „tlustá,“ proti čemuž se veřejně ohradila. Bývalá poslankyně Zelených Sigi Maurerová dostávala oplzlé vzkazy i výhrůžky. Totožnost domnělého pisatele obscénností zveřejnila, za což byla nepravomocně odsouzena pro pomluvu. Její případ vyvolal v Rakousku polemiku právníků, politiků i široké veřejnosti. 

